Prima del termine della glaciazione devensiana (circa 10 000 anni fa) le isole britanniche erano congiunte con l'Europa continentale; in tale periodo l'attuale Mare del Nord era una distesa di ghiaccio, che copriva anche parte della Gran Bretagna. Il livello medio marino era di circa 120 metri inferiore a quello attuale, e la zona dove sorge attualmente la Manica era una distesa di tundra attraversata da un fiume che drenava le acque del Reno e del Tamigi nell'oceano Atlantico; in effetti, recenti studi geologici suggeriscono che la Manica, durante la più recente glaciazione, fosse il terminale ultimo di un sistema fluviale che riceveva acque anche da altri grandi fiumi (come p.es. la Senna) e li dirigeva verso l'imboccatura occidentale del canale, a sud dell'attuale Cornovaglia[1] Con lo scioglimento dei ghiacci si formò inizialmente un lago nella regione meridionale del Mare del Nord; essendo bloccata a settentrione dai ghiacci, l'acqua dolce fluiva verso sud-ovest in prossimità dell'attuale stretto tra Dover e Calais.
