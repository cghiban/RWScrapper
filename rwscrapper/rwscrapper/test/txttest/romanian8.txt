În general se admite că s-a format în sudul Dunării, însă teritoriul de formare este controversat. Majoritatea lingviștilor consideră că acesta este regiunea dintre Dunăre și Munții Balcani[8], alții[9] susțin ideea formării parțial și în regiunea Pindului sau în sudul Albaniei. Prima atestare documentară a vlahilor în Macedonia îi aparține cronicarului bizantin Kedrenos (în 976). Prima atestare documentară a limbii aromâne datează din 1156: numele propriu Tsintsilukis, interpretat ca provenind de la tsintsi luchi (cinci lupi).

În secolul al XV-lea, cronicarul Laonikos Chalkokondilas remarcă înrudirea aromânei cu româna.

Dimitrie Cantemir, în Descriptio Moldaviae (scrisă între 1714 și 1716), scrie despre limba aromână următoarele:

    Un grai mult mai stricat [decât al muntenilor, față de graiul moldovenesc, n.n.] au cuțovlahii, care locuiesc în Rumelia, la hotarul Macedoniei. Ei amestecă într-un chip de mirare graiul țării lor cu cel grecesc și cu cel albanez; așa fel că amestecă, în vorbirea lor valahă, uneori frânturi din graiul grecesc, alteori din cel albanez.
        Dar, în tot locul, păstrează sfârșitul moldovenesc la nume [substantive, n.n.] și la verbe. Într-un grai stricat ca acesta se înțeleg, ce e drept, numai între ei, căci nici un grec, albanez sau moldovean nu este în stare să-i priceapă. Dar dacă toți aceștia trei s-ar găsi laolaltă într-un loc și ar auzi un cuțovlah vorbind, atunci ar putea cu siguranță să înțeleagă ce vrea omul, dacă fiecare dintre ei ar tălmăci celorlalți frânturile din graiul său[10].

        Gramatica aromână a lui M.C. Boiagi (Viena, 1813)

        Din secolul al XVIII-lea se păstrează primele texte, cu alfabetul grecesc: o inscripție pe o icoană, cu textul aromân tradus în neogreacă, albaneză și latină (1731); un liturghier nedatat și nelocalizat; un vocabular grecesc–aromânesc–albanez[11]; un lexicon de conversație grecesc–albanez–aromânesc–bulgar[12]; un abecedar[13]; o culegere manuscrisă de traduceri religioase nedatate.

        La începutul secolului al XIX-lea se trece la alfabetul latin. Apar lucrări filologice[14] influențate de limba română și latinizante.

        Începând cu 1864 apar lucrări de literatură cultă (didactică, artistică, publicistică), originală și tradusă. Autorii mai importanți sunt Mihail Nicolescu, Tașcu Iliescu, Constantin Belimace, Nuși Tulliu, Zicu A. Araia, Nicolae Batzaria, George Murnu.

        Au fost publicate și culegeri de folclor, cele mai importante după 1890, alcătuite de Gustav Weigand și Pericle Papahagi.

        În perioada 1864-1945 au existat forme de învățământ pentru aromâni, dar mai ales în română, în special în Grecia.

        În decursul istoriei, limba liturgică a fost în general greaca, cu perioade în care s-a folosit parțial și aromâna.
